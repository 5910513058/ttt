<html>
<title>diary</title>
<meta charset="UTF-8">
<body><h3><center>การใช้ชีวิตในมหาลัย</center></h3>
น้อง ๆ ม.ปลายหลายคนคิดอยากจะเรียนให้จบ ๆ แล้วรีบเข้า มหาลัย เพราะจะได้เป็นอิสระสักที ไม่ต้องคอยทำตามกฎระเบียบยุ่งยาก ไม่ต้องเข้าแถวตากแดดทุกเช้า ไม่ต้องโดนคุณครูจ้ำจี้จ้ำไชให้ทำนู่นนี่นั้น ไม่ต้องกังวลว่าจะโดนเรียกเข้าห้องปกครองเมื่อไหร่ จะใช้ชีวิตอย่างไรก็ได้ แต่ความจริงแล้วการอยู่ในรั้วมหา’ลัยให้ผ่านพ้นอยู่รอดครบหลักสูตรการศึกษาเป็นเรื่องที่ยากมาก บางคนถึงต้องจบชีวิตก่อนวัยอันควร โดนรีไทล์ทำให้เสียเวลาเริ่มต้นเรียนใหม่ เจอปัญหาชีวิตมากมาย ดูแล้วเหมือนลำบากใช่ไหมล่ะคะ แต่อย่าเพิ่งกังวลไปค่ะ หากปฏิบัติตาม 7 ข้อที่จะมาบอกกัน การใช้ชีวิตอยู่ในมหาวิทยาลัยก็ไม่ใช่เรื่องยากอีกต่อไป เผลอๆ เปลี่ยน<br>
<br>
<center><img src="http://www.detsood.com/wp-content/uploads/2016/02/21.jpg"></center>

<h3>7 ข้อปฏิบัติ การใช้ชีวิตในรั้ว มหาลัย อย่างไร ให้อยู่รอดครบ 4 ปี</h3>
1.รู้จักตัวเอง
ปัจจัยสำคัญในการเรียนให้ได้ผลสัมฤทธิ์ออกมาดี และใช้ชีวิตในรั้วมหา’ลัยอย่างมีความสุขนั้นคือ การรู้จักตัวเองว่าเราชอบ อยากจะเรียนสายวิชาไหน หรือทำอาชีพอะไร เพราะหากเราต้องเจอกับบทเรียนที่แสนยาก งานที่แสนจะหนักหน่วง เราก็ยังมีความสุข มีความตั้งใจ และพร้อมที่จะเผชิญผ่านพ้นอุปสรรคไปให้ได้ แต่ถ้าเลือกเส้นทางผิดแล้วล่ะก็ผลที่ได้รับจะตรงกันข้ามแบบสุดๆ<br><br>
2.เลือกคบเพื่อน
มนุษย์เปรียบเหมือนกับสัตว์สังคม การอยู่ตัวคนเดียวเป็นเรื่องที่ยากในยุคสมัยนี้ และการจะใช้ชีวิตให้รอดตลอด 4 ปี การคบหาเพื่อนก็เป็นเรื่องที่สำคัญเช่นกัน และเป็นความจริงที่ว่าหากเราอยู่กับใครมากๆ ก็จะมีพฤติกรรมตามคนนั้นไปด้วย เพราะฉะนั้นต้องเลือกคบเพื่อนให้ดีๆ ศึกษาดูใจกันสักพักแล้วค่อยตัดสินใจก็ยังได้ ไม่ต้องถึงขนาดเป็นเด็กเรียนจ๋า ขอแค่ไม่เถลไถล รู้จักหน้าที่ก็พอ<br><br>
3.ความรับผิดชอบ
การเรียนในระดับอุดมศึกษาก็เหมือนกับการเรียนในระดับทั่วไป ต่างกันตรงที่ระดับอุดมศึกษามีความเป็นอิสระมากกว่า เราสามารถเลือกเองได้ว่าจะเรียนสาขา วิชาไหน เลือกได้เองว่าจะเข้าเรียนหรือไม่ เลือกได้เองว่าจะทำงานส่งไหม ไม่มีต้องกลัวว่าจะมีใครมานั่งจำจี้จ้ำไชสั่งให้เราทำอย่างนู่นอย่างนี้ หรือคอยดุด่าหากเราไม่ทำตาม ซึ่งดูเหมือนไม่มีอะไรอย่าไปใส่ใจ จะทำหรือไม่ทำตามก็ได้ แต่สิ่งเหล่านั้นเป็นตัววัดความรับผิดชอบของแต่ละคน ซึ่งเราก็ไม่จำเป็นต้องรับผิดชอบหน้าที่เหมือนแบกโลกไว้ทั้งใบ แค่รู้ว่าเราควจจะทำอะไรก็พอแล้ว ซึ่งความจริงหลักๆ มีอยู่เพียง 2 ข้อเท่านั้นเอง
เข้าเรียนทุกครั้ง และถ้าเป็นไปได้ควรให้ทันเช็คชื่อ เพราะบางวิชาอาจารย์จะมีคะแนนจิตพิสัยให้ด้วย หากคะแนนสอบ+ส่งงานไม่ถึงครึ่ง คะแนนตรงส่วนนี้จะสามารถช่วยเราได้
ส่งงานทุกครั้ง แม้จะต้องยอมลอกเพื่อนมาก็ขอให้มีส่ง ถึงจะป่วยก็ต้องตามส่งงานให้ทัน เพราะการส่งงานก็มีคะแนนให้ไม่น้อยเลยเหมือนกัน และการทำแบบฝึกหัดก็สามารถทำให้เราเข้าใจสิ่งที่เราเรียนไปแล้วได้ดีทีเดียว ซึ่งมีจะประโยชน์ตอนที่เราสอบนั่นเอง<br><br>
4.เลคเชอร์ หรือไฮไลท์บทเรียนที่สำคัญ
เคล็ดลับในช่วงสอบที่ทำให้สอบได้คะแนนดีๆ คือ การเลคเชอร์ประโยชน์สำคัญๆ ลงใส่สมุด หรือในชีท หรือหนังสือ เพื่อช่วยเตือนความจำว่าต้องเน้นส่วนไหนเป็นพิเศษ และช่วยย่นเวลาการอ่านหนังสือ มีเวลาให้ไปทำกิจกรรมอย่างอื่นอีกเยอะ หรือจะเป็น ไอเดียแต่งสมุดบันทึกเก๋ๆ ก็สามารถทำให้เลคเชอร์เราน่าอ่านขึ้น อยากจะหยิบขึ้นมาอ่านทุกครั้งที่เห็นก็เป็นวิธีที่เข้าท่า<br><br>
5.เข้าร่วมกิจกรรมเสริมในวิชาต่างๆ 
ประโยคที่ว่า ‘ ใครจะเข้าร่วมก็ได้ ไม่เข้าร่วมก็ได้ ’ เป็นประโยควัดใจของอาจารย์หลายๆ ท่าน เพื่อทดสอบนักศึกษาว่ามีจิตอาสา หรือมีความร่วมมือมากน้อยแค่ไหน ถึงแม้จะไม่โดนหักคะแนนสำหรับคนที่ไม่เข้าร่วม แต่ก็ไม่น้อยเลยที่อาจารย์จะใจดีเพิ่มคะแนนพิเศษให้กับคนที่ร่วมมือ อีกอย่างการร่วมกิจกรรมก็ช่วยทำให้เราคลายเครียดได้เช่นกัน<br><br>
6.ร่วมกิจกรรมของสาขา คณะ หรือมหา’ลัย บ้าง
กิจกรรมของสาขา คณะ หรือมหา’ลัย ไม่มีคะแนนพิเศษให้ และก็ไม่โดนหักคะแนนเช่นกัน แต่สิ่งที่รับจากกิจกรรมเหล่านั้นมันมีค่ามากกว่า ไม่ว่าจะเป็นเพื่อนใหม่ๆ รู้จักการเข้าสังคม คลายเครียดจากการเรียน บางกิจกรรมมีประโยชน์ต่อสังคมด้วยซ้ำ ที่สำคัญได้ประสบการณ์ที่หาไม่ได้นอกรั้วมหา’ลัย<br><br>
7.ออกไปเที่ยวใช้ชีวิตให้สนุกเหมือนวัยรุ่นทั่วไป
ป็นวัยรุ่นก็ต้องทำตัวให้เหมือนวัยรุ่นกันหน่อย หน้าที่หลักของเราคือ การเรียน แต่เรียนมากไปก็ทำให้เรายิ่งเครียด ร่างกายเหนื่อยล้า มีปัญหาสุขภาพ เพราะฉะนั้นเราต้องหาเวลา relax ให้กับตัวเองหน่อย ด้วยการ เที่ยวทริปสั้นกับสถานที่ธรรมชาติ นั่งชิลล์ในร้านคาเฟ่น่ารักๆ หาอะไรกินอร่อยๆ หรือปาร์ตี้กับเพื่อนๆ บ้างก็ดีนะคะ<br>
<br>
<center><img src="http://www.scholarship.in.th/wp-content/uploads/2015/03/facts-figures-reading.jpg"></center>
</body>
</html>
